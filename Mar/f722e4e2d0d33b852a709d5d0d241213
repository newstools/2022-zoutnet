News - Date: 17 March 2022 Written by: Pétria de Vaal / Viewed: 235 ‘n Roudiens is Saterdag, 12 Maart, vir welbekende Dee Pretorius, voorheen van Louis Trichardt, gehou. Ds. Philip Venter van Veritas Gemeente het dit waargeneem. Dee was die weduwee van Pieter Pretorius wat in 2017 oorlede is. Dié egpaar was welbekend in die drukkersbedryf en het Kirsten Drukkers (wat sedert 1958 bestaan het) oorgekoop, ‘n paar jaar ná oom Dick Kirsten se afsterwe in 1997. Magdalena Gertruide Christina (gebore Havenga), is op 2 Junie 1952 in Zambië gebore. Sy het haar laaste skooljare in Musina voltooi, waarna sy gaan verpleeg het. Dee is op 22 Februarie ná ‘n kort siekbed oorlede. Sy was die laaste paar jaar ‘n inwoner van Lutzville aan die Weskus. Haar dogter, Jane Thomas, woon op ‘n plaas daar naby. Jane vertel dat haar ma ‘n wonderlike mens was. Sy was uitstekend met naaldwerk. “Sy kon enigiets maak: klere, gordyne, matriekafskeidrokke. Ek onthou hoe sy en my ouma Hansie saam gesit en stik het. Sy was gek oor tuinwerk en het altyd 'n pragtige tuin gehad. Ek dink ook haar potplante hou die rekord vir ver en baie trek! Eers vanaf Musina na Louis Trichardt, toe na Saldanha, daarna na Trekos en uiteindelik na Lutzville,” sê Jane. Jane noem dat haar stiefpa, Piet, die drukwerk behartig het en die setwerk was haar ma se verantwoordelikheid, sowel as die boeke en skryfbehoeftes.  Ná Piet se dood, is die drukkery na Saldanha verskuif. “Dit was egter uitdagende tye. Ek het daarmee gehelp, maar dit was veral vir my ma baie emosioneel om in die drukkery te werk sonder Piet se advies, hulp en leiding. Dit was vir my en ma hartverskeurend toe ons moes aanvaar dat ons moet toemaak,” sê Jane. Hulle het toe Trekos toe getrek, waar Dee 'n pragtige groentetuin begin het totdat die koms van Covid-19 dinge omver gegooi het. “Ek en my ma het baie aande deurnag gewerk om maskers te maak – veral vir besighede,” noem Jane. Jane voeg by: “In haar tuintjie in Lutzville het ons ure onder die koelteboom gesit en koffie gedrink en gepraat oor ons verlede. Die stories van toe ons Dorpswag gery het en met die fietsry uitgehelp het. Haar selgroep en uitstappies na Tshipise was ook onderwerpe waaroor ons gereeld gesels het. Ons het gepraat oor hoe die Wes-Kaap so anders is as Louis Trichardt. Hoe ons al die donderstorms en die baie reën mis. My ma het veral na die pragtige groot bome en die mooi groen grasperke verlang. Hierdie droë wêreld waar daar oral sand is, was beslis nie haar koppie tee nie.” Dee se eerste man, Norman Atterbury, onthou in ‘n huldeblyk hoe moeilik dit, veral vir Dee, destyds op die plaas was in Zimbabwe tydens die terroriste-aanvalle. Hulle het ‘n hele paar keer net-net die dood vrygespring. Uit hierdie huwelik is twee kinders gebore, Jane en Shaun. Dee het baie na Shaun verlang, wat in Wallis woon. Baie van haar ander familie is ook almal oorsee. Familie en vriende onthou dat sy altyd gesê het: “Ek is fine” – tot teen die einde, terwyl sy baie siek was. Dee laat haar kinders, Jane (Atterbury) Thomas en Shaun Atterbury agter, asook kleinkinders Christopher Joubert, Jessica Atterbury, McKayla Atterbury en Joshua Thomas. “My Ma is veras. Sy wou graag haar laaste jare by my broer deurgebring het, maar kon nie daar uitkom nie. Ons het besluit om haar as in ‘The hills of Wales’ te gaan strooi - tussen die wilde affodille,” sê Jane.  Wyle Dee Pretorius (69). Foto verskaf.  Email: petria@devaalanddevaal.co.za