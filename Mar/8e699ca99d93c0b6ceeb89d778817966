News - Date: 18 March 2022 Written by: Andries van Zyl / Viewed: 205 Die haglike toestand van die munisipale begraafplaas in Louis Trichardt is weer besig om besoekers warm onder die kraag te maak en die enigste mense wat klaarblyklik in vrede rus is diegene wat aangestel is om die plek in stand te hou. Laasgenoemde is natuurlik die Makhado Munisipaliteit. ‘n Inwoner wat verlede week die graf van ‘n geliefde daar gaan besoek het, het maar gesukkel om die graf in die lang gras op te spoor. Sy soektog is verder bemoeilik aangesien die begraafplaas blykbaar nou deel geword het van die munisipale weikamp, met troppe beeste wat kronies grafte stukkend trap en grafstene omstoot – behalwe vir die grafte waarop hulle mis. Die beeste in die begraafplaas is grootliks te danke aan die feit dat weinig oor is van die betonheining om die perseel. Dit gee nie net vrye toegang vir die beeste nie, maar ook vir skarminkels wat daar skuil om besoekers te beroof. Wat misdaad betref, het die situasie so erg geraak in 2017 dat inwoners aangeraai is om die begraafplaas te vermy. Klagtes rondom die toestand van die begraafplaas is nie nuut nie en kom nou al vir meer as ‘n dekade, indien nie langer nie, voor. Wat veiligheid betref, is beide hierdie begraafplaas en die begraafplaas in Tshikota in die 2009/10 finansiële jaar teen ‘n koste van R2 miljoen weer omhein. Dié betonheining het stelselmatig begin verbrokkel en het later glad nie meer as afskrikmiddel gedien vir misdadigers nie. Ná ‘n vlaag gewelddadige aanvalle op besoekers in 2015 het die Makhado Munisipaliteit aangekondig dat hulle weer die betonheining gaan herstel. Deesdae sien die heining egter nog slegter daar uit. Die sekuriteitswagte wat eens diens gedoen het, is ook nie meer daar nie. Die probleem met die lang gras blyk seisoenaal te wees. Berigte uit die koerant se argiewe toon dat dit veral hierdie tyd van die jaar, ná die reënseisoen, ‘n probleem is. In die verlede het Makhado munisipale woordvoerder mnr. Louis Bobodi ‘n verskeidenheid redes aangevoer waarom die begraafplaas oorgroei was. In 2018 was die rede ‘n probleem met stukkende masjinerie wat veroorsaak het dat hulle nie kon byhou met hul program van instandhouding in parke, ontspanningsareas en die begraafplaas nie. Dié probleme sou hulle uitsorteer. Of hulle die probleem kon uitsorteer is nie seker nie, maar wat wel seker is, is dat inwoners daarna dit ‘n paar keer op hulleself geneem het om die gras in die begraafplaas te gaan sny. Dit ten spyte daarvan dat Bobodi by ‘n vorige geleentheid aangedui het dat hulle as staande praktyk ten minste een keer per maand die gras in die begraafplaas sny. Bobodi is die afgelope week weer gevra wat die rede is vir die haglike toestand van die begraafplaas. Alhoewel hy Maandag ontvangs erken het van die navraag, en ten spyte van talle versoek om te reageer, het die koerant steeds teen druktyd gewag vir antwoorde. Al reaksie van Bobodi was dat hy ook op antwoorde wag van die relevante departement en nie weet wanneer dit sal wees nie. Intussen het die besoeker aan die begraafplaas wat hierdie foto’s geneem het Dinsdag laat weet dat munisipale werkers oënskynlik die gras aan die bokant van die perseel begin sny het.  Die begraafplaas in Louis Trichardt het klaarblyklik nou deel geword van die munisipale weikamp, met troppe beeste wat kronies grafte stukkend trap en grafstene omstoot. Die gedeelte gesnyde gras was te danke aan inwoners wat dit self gaan doen het. Foto verskaf.  Andries joined the Zoutpansberger and Limpopo Mirror in April 1993 as a darkroom assistant. Within a couple of months he moved over to the production side of the newspaper and eventually doubled as a reporter. In 1995 he left the newspaper group and travelled overseas for a couple of months. In 1996, Andries rejoined the Zoutpansberger as a reporter. In August 2002, he was appointed as News Editor of the Zoutpansberger, a position he holds until today.  Email: andries@zoutnet.co.za